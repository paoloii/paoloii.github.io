---
layout: default
title: 2023-02-06-T10.52.25
---

mi è [dall’aere](https://poemperdiem.substack.com/p/saturday-february-4) soggiunta un paio di giorni innanzi una fulminante composizione di una poetessa a me sconosciuta, l’argentina Estela Figueroa, scomparsa nell'estate dello scorso anno a metà della sua settima decade, i quali testi credo siano stati degnati di rado d’una versione italiana. la poesia si titola *natura morta*, e provo a tradurla così:

> Pomodori rossi<br>
> con una fessura nera.<br>
> Limoni gialli<br>con capezzoli verdi.<br>
> Carote erette<br>patate ovali<br>banane riverse arcuate.<br><br>Sesso sopra la tavola<br>
> dove impasto il pane.<br>

[l’indomani](https://poemperdiem.substack.com/p/sunday-february-5) un altro grumo di versi di C.D. Wright, con le parole *era bianca e sfumata come un kleenex che si tramuta in cigno* e a tratti mi capita di pensare che solo la poesia può salvarci, anche se non è più ben chiaro da che cosa, ma questa favoleggiata salvificità sembra rilucere come un rammentare folgori, e le immagini compresse, i rimandi troppi e allucinati, il fiato trattenuto e sussurrato sopra le labbra ancora umide come se in quelle sillabe si vada rendendo l’anima — non uso mai ellissi, nessun pensiero nasce o vive completo e ancora non pare un buon motivo d’interromperlo in corso d’azione. nelle prime foto che emergono alla query ambo le poetesse sono ritratte avanti negli anni e in compagnia di cagnolini: quello della Wright dorme beato sul divano, quello della Figueroa, ancora più piccino, guarda spaesato e *sconsolino* l’obiettivo e forse la curiosa scena di chi lo va operando.

qui c’è tutta una parte dove spiego che succede dopo e che si è persa nei troppi appunti che hanno affogato i propositi produttivi del mattino insorgendo e proseguendo dagli stessi: altre righe tradotte della Figueroa (*che altro resta / di me // queste mani / le mie poesie*) (*Ho momenti in cui il mio corpo pare / come una casa abbandonata // E non so se sono io / o il mio fantasma / ad averla invasa / per errore*), un carteggio ecfrastico tra gente che non conosco (*l’intensità della luce del sole era intollerabile, quasi come in Sicilia,* diceva uno) che mi fa venire in mente, con qualche istante d’anticipo, che tutta la poesia è al minimo un’ecfrasi della realtà, e fuori casa hanno divelto sampietrini per stanare radici, in biblioteca c’era troppa gente e ormai la testa stava ondeggiando in fluttuo a veleggiare altrove, sempre troppo lontano, e la cucina animata di sensi è un antidoto situazionista alla derealizzazione, al male oscuro del decontesto, un antidoto dove alla fine l’unico plausibile è comprendere come non vi sia veleno alcuno.

il 22 gennaio è iniziato l’anno del Coniglio. come scrivevo qualche giorno fa, nell’anno del Coniglio non possiamo fare altro che capitombolare senza requie nella sua tana.